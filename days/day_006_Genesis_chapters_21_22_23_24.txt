Day 6:

Reading Genesis, chapters ['21', '22', '23', '24']:

  Chapter 21.

    1: Visitavit autem Dominus Saram, sicut promiserat : et implevit quae locutus est. 
    2: Concepitque et peperit filium in senectute sua, tempore quo praedixerat ei Deus. 
    3: Vocavitque Abraham nomen filii sui, quem genuit ei Sara, Isaac : 
    4: et circumcidit eum octavo die, sicut praeceperat ei Deus, 
    5: cum centum esset annorum : hac quippe aetate patris, natus est Isaac.
    6: Dixitque Sara : Risum fecit mihi Deus : quicumque audierit, corridebit mihi. 
    7: Rursumque ait : Quis auditurus crederet Abraham quod Sara lactaret filium, quem peperit et jam seni? 
    8: Crevit igitur puer, et ablactatus est : fecitque Abraham grande convivium in die ablactationis ejus. 
    9: Cumque vidisset Sara filium Agar Aegyptiae ludentem cum Isaac filio suo, dixit ad Abraham : 
    10: Ejice ancillam hanc, et filium ejus : non enim erit haeres filius ancillae cum filio meo Isaac.
    11: Dure accepit hoc Abraham pro filio suo. 
    12: Cui dixit Deus : Non tibi videatur asperum super puero, et super ancilla tua : omnia quae dixerit tibi Sara, audi vocem ejus : quia in Isaac vocabitur tibi semen. 
    13: Sed et filium ancillae faciam in gentem magnam, quia semen tuum est. 
    14: Surrexit itaque Abraham mane, et tollens panem et utrem aquae, imposuit scapulae ejus, tradiditque puerum, et dimisit eam. Quae cum abiisset, errabat in solitudine Bersabee. 
    15: Cumque consumpta esset aqua in utre, abjecit puerum subter unam arborum, quae ibi erant.
    16: Et abiit, seditque e regione procul quantum potest arcus jacere : dixit enim : Non videbo morientem puerum : et sedens contra, levavit vocem suam et flevit. 
    17: Exaudivit autem Deus vocem pueri : vocavitque angelus Dei Agar de caelo, dicens : Quid agis Agar? noli timere : exaudivit enim Deus vocem pueri de loco in quo est. 
    18: Surge, tolle puerum, et tene manum illius : quia in gentem magnam faciam eum. 
    19: Aperuitque oculos ejus Deus : quae videns puteum aquae, abiit, et implevit utrem, deditque puero bibere. 
    20: Et fuit cum eo : qui crevit, et moratus est in solitudine, factusque est juvenis sagittarius.
    21: Habitavitque in deserto Pharan, et accepit illi mater sua uxorem de terra Aegypti. 
    22: Eodem tempore dixit Abimelech, et Phicol princeps exercitus ejus, ad Abraham : Deus tecum est in universis quae agis. 
    23: Jura ergo per Deum, ne noceas mihi, et posteris meis, stirpique meae : sed juxta misericordiam, quam feci tibi, facies mihi, et terrae in qua versatus es advena. 
    24: Dixitque Abraham : Ego jurabo. 
    25: Et increpavit Abimelech propter puteum aquae quem vi abstulerunt servi ejus.
    26: Responditque Abimelech : Nescivi quis fecerit hanc rem : sed et tu non indicasti mihi, et ego non audivi praeter hodie. 
    27: Tulit itaque Abraham oves et boves, et dedit Abimelech : percusseruntque ambo foedus. 
    28: Et statuit Abraham septem agnas gregis seorsum. 
    29: Cui dixit Abimelech : Quid sibi volunt septem agnae istae, quas stare fecisti seorsum? 
    30: At ille : Septem, inquit, agnas accipies de manu mea : ut sint mihi in testimonium, quoniam ego fodi puteum istum.
    31: Idcirco vocatus est locus ille Bersabee : quia ibi uterque juravit. 
    32: Et inierunt foedus pro puteo juramenti. 
    33: Surrexit autem Abimelech, et Phicol princeps exercitus ejus, reversique sunt in terram Palaestinorum. Abraham vero plantavit nemus in Bersabee, et invocavit ibi nomen Domini Dei aeterni. 
    34: Et fuit colonus terrae Palaestinorum diebus multis.

  Chapter 22.

    1: Quae postquam gesta sunt, tentavit Deus Abraham, et dixit ad eum : Abraham, Abraham. At ille respondit : Adsum. 
    2: Ait illi : Tolle filium tuum unigenitum, quem diligis, Isaac, et vade in terram visionis, atque ibi offeres eum in holocaustum super unum montium quem monstravero tibi. 
    3: Igitur Abraham de nocte consurgens, stravit asinum suum, ducens secum duos juvenes, et Isaac filium suum : cumque concidisset ligna in holocaustum, abiit ad locum quem praeceperat ei Deus. 
    4: Die autem tertio, elevatis oculis, vidit locum procul : 
    5: dixitque ad pueros suos : Expectate hic cum asino : ego et puer illuc usque properantes, postquam adoraverimus, revertemur ad vos.
    6: Tulit quoque ligna holocausti, et imposuit super Isaac filium suum : ipse vero portabat in manibus ignem et gladium. Cumque duo pergerent simul, 
    7: dixit Isaac patri suo : Pater mi. At ille respondit : Quid vis, fili? Ecce, inquit, ignis et ligna : ubi est victima holocausti? 
    8: Dixit autem Abraham : Deus providebit sibi victimam holocausti, fili mi. Pergebant ergo pariter. 
    9: Et venerunt ad locum quem ostenderat ei Deus, in quo aedificavit altare, et desuper ligna composuit; cumque alligasset Isaac filium suum, posuit eum in altare super struem lignorum. 
    10: Extenditque manum, et arripuit gladium, ut immolaret filium suum.
    11: Et ecce angelus Domini de caelo clamavit, dicens : Abraham, Abraham. Qui respondit : Adsum. 
    12: Dixitque ei : Non extendas manum tuam super puerum, neque facias illi quidquam : nunc cognovi quod times Deum, et non pepercisti unigenito filio tuo propter me. 
    13: Levavit Abraham oculos suos, viditque post tergum arietem inter vepres haerentem cornibus, quem assumens obtulit holocaustum pro filio. 
    14: Appellavitque nomen loci illius, Dominus videt. Unde usque hodie dicitur : In monte Dominus videbit. 
    15: Vocavit autem angelus Domini Abraham secundo de caelo, dicens :
    16: Per memetipsum juravi, dicit Dominus : quia fecisti hanc rem, et non pepercisti filio tuo unigenito propter me : 
    17: benedicam tibi, et multiplicabo semen tuum sicut stellas caeli, et velut arenam quae est in littore maris : possidebit semen tuum portas inimicorum suorum, 
    18: et benedicentur in semine tuo omnes gentes terrae, quia obedisti voci meae. 
    19: Reversus est Abraham ad pueros suos, abieruntque Bersabee simul, et habitavit ibi. 
    20: His ita gestis, nuntiatum est Abrahae quod Melcha quoque genuisset filios Nachor fratri suo :
    21: Hus primogenitum, et Buz fratrem ejus, et Camuel patrem Syrorum, 
    22: et Cased, et Azau, Pheldas quoque et Jedlaph, 
    23: ac Bathuel, de quo nata est Rebecca : octo istos genuit Melcha, Nachor fratri Abrahae. 
    24: Concubina vero illius, nomine Roma, peperit Tabee, et Gaham, et Thahas, et Maacha.

  Chapter 23.

    1: Vixit autem Sara centum viginti septem annis. 
    2: Et mortua est in civitate Arbee, quae est Hebron, in terra Chanaan : venitque Abraham ut plangeret et fleret eam. 
    3: Cumque surrexisset ab officio funeris, locutus est ad filios Heth, dicens : 
    4: Advena sum et peregrinus apud vos : date mihi jus sepulchri vobiscum, ut sepeliam mortuum meum. 
    5: Responderunt filii Heth, dicentes :
    6: Audi nos, domine : princeps Dei es apud nos : in electis sepulchris nostris sepeli mortuum tuum, nullusque te prohibere poterit quin in monumento ejus sepelias mortuum tuum. 
    7: Surrexit Abraham, et adoravit populum terrae, filios videlicet Heth : 
    8: dixitque ad eos : Si placet animae vestrae ut sepeliam mortuum meum, audite me, et intercedite pro me apud Ephron filium Seor : 
    9: ut det mihi speluncam duplicem, quam habet in extrema parte agri sui : pecunia digna tradat eam mihi coram vobis in possessionem sepulchri. 
    10: Habitabat autem Ephron in medio filiorum Heth. Responditque Ephron ad Abraham, cunctis audientibus qui ingrediebantur portam civitatis illius, dicens :
    11: Nequaquam ita fiat, domine mi, sed tu magis ausculta quod loquor. Agrum trado tibi, et speluncam quae in eo est, praesentibus filiis populi mei; sepeli mortuum tuum. 
    12: Adoravit Abraham coram populo terrae. 
    13: Et locutus est ad Ephron circumstante plebe : Quaeso ut audias me : dabo pecuniam pro agro : suscipe eam, et sic sepeliam mortuum meum in eo. 
    14: Responditque Ephron : 
    15: Domine mi, audi me : terra, quam postulas, quadringentis siclis argenti valet : istud est pretium inter me et te : sed quantum est hoc? sepeli mortuum tuum.
    16: Quod cum audisset Abraham, appendit pecuniam, quam Ephron postulaverat, audientibus filiis Heth, quadringentos siclos argenti probatae monetae publicae. 
    17: Confirmatusque est ager quondam Ephronis, in quo erat spelunca duplex, respiciens Mambre, tam ipse, quam spelunca, et omnes arbores ejus in cunctis terminis ejus per circuitum, 
    18: Abrahae in possessionem, videntibus filiis Heth, et cunctis qui intrabant portam civitatis illius. 
    19: Atque ita sepelivit Abraham Saram uxorem suam in spelunca agri duplici, quae respiciebat Mambre. Haec est Hebron in terra Chanaan. 
    20: Et confirmatus est ager, et antrum quod erat in eo, Abrahae in possessionem monumenti a filiis Heth.

  Chapter 24.

    1: Erat autem Abraham senex, dierumque multorum : et Dominus in cunctis benedixerat ei. 
    2: Dixitque ad servum seniorem domus suae, qui praeerat omnibus quae habebat : Pone manum tuam subter femur meum, 
    3: ut adjurem te per Dominum Deum caeli et terrae, ut non accipias uxorem filio meo de filiabus Chananaeorum, inter quos habito : 
    4: sed ad terram et cognationem meam proficiscaris et inde accipias uxorem filio meo Isaac. 
    5: Respondit servus : Si noluerit mulier venire mecum in terram hanc, numquid reducere debeo filium tuum ad locum, de quo egressus es?
    6: Dixitque Abraham : Cave nequando reducas filium meum illuc. 
    7: Dominus Deus caeli, qui tulit me de domo patris mei, et de terra nativitatis meae, qui locutus est mihi, et juravit mihi, dicens : Semini tuo dabo terram hanc : ipse mittet angelum suum coram te, et accipies inde uxorem filio meo : 
    8: sin autem mulier noluerit sequi te, non teneberis juramento : filium meum tantum ne reducas illuc. 
    9: Posuit ergo servus manum sub femore Abraham domini sui, et juravit illi super sermone hoc. 
    10: Tulitque decem camelos de grege domini sui, et abiit, ex omnibus bonis ejus portans secum, profectusque perrexit in Mesopotamiam ad urbem Nachor.
    11: Cumque camelos fecisset accumbere extra oppidum juxta puteum aquae vespere, tempore quo solent mulieres egredi ad hauriendam aquam, dixit : 
    12: Domine Deus domini mei Abraham, occurre, obsecro, mihi hodie, et fac misericordiam cum domino meo Abraham. 
    13: Ecce ego sto prope fontem aquae, et filiae habitatorum hujus civitatis egredientur ad hauriendam aquam. 
    14: Igitur puella, cui ego dixero : Inclina hydriam tuam ut bibam : et illa responderit : Bibe, quin et camelis tuis dabo potum : ipsa est quam praeparasti servo tuo Isaac : et per hoc intelligam quod feceris misericordiam cum domino meo. 
    15: Necdum intra se verba compleverat, et ecce Rebecca egrediebatur, filia Bathuel, filii Melchae uxoris Nachor fratris Abraham, habens hydriam in scapula sua :
    16: puella decora nimis, virgoque pulcherrima, et incognita viro : descenderat autem ad fontem, et impleverat hydriam, ac revertebatur. 
    17: Occurritque ei servus, et ait : Pauxillum aquae mihi ad bibendum praebe de hydria tua. 
    18: Quae respondit : Bibe, domine mi : celeriterque deposuit hydriam super ulnam suam, et dedit ei potum. 
    19: Cumque ille bibisset, adjecit : Quin et camelis tuis hauriam aquam, donec cuncti bibant. 
    20: Effundensque hydriam in canalibus, recurrit ad puteum ut hauriret aquam : et haustam omnibus camelis dedit.
    21: Ipse autem contemplabatur eam tacitus, scire volens utrum prosperum iter suum fecisset Dominus, an non. 
    22: Postquam autem biberunt cameli, protulit vir inaures aureas, appendentes siclos duos, et armillas totidem pondo siclorum decem. 
    23: Dixitque ad eam : Cujus es filia? indica mihi, est in domo patris tui locus ad manendum? 
    24: Quae respondit : Filia sum Bathuelis, filii Melchae, quem peperit ipsi Nachor. 
    25: Et addidit, dicens : Palearum quoque et foeni plurimum est apud nos, et locus spatiosus ad manendum.
    26: Inclinavit se homo, et adoravit Dominum, 
    27: dicens : Benedictus Dominus Deus domini mei Abraham, qui non abstulit misericordiam et veritatem suam a domino meo, et recto itinere me perduxit in domum fratris domini mei. 
    28: Cucurrit itaque puella, et nuntiavit in domum matris suae omnia quae audierat. 
    29: Habebat autem Rebecca fratrem nomine Laban, qui festinus egressus est ad hominem, ubi erat fons. 
    30: Cumque vidisset inaures et armillas in manibus sororis suae, et audisset cuncta verba referentis : Haec locutus est mihi homo : venit ad virum qui stabat juxta camelos, et prope fontem aquae :
    31: dixitque ad eum : Ingredere, benedicte Domini : cur foris stas? praeparavi domum, et locum camelis. 
    32: Et introduxit eum in hospitium : ac destravit camelos, deditque paleas et foenum, et aquam ad lavandos pedes ejus, et virorum qui venerant cum eo. 
    33: Et appositus est in conspectu ejus panis. Qui ait : Non comedam, donec loquar sermones meos. Respondit ei : Loquere. 
    34: At ille : Servus, inquit, Abraham sum : 
    35: et Dominus benedixit domino meo valde, magnificatusque est : et dedit ei oves et boves, argentum et aurum, servos et ancillas, camelos et asinos.
    36: Et peperit Sara uxor domini mei filium domino meo in senectute sua, deditque illi omnia quae habuerat. 
    37: Et adjuravit me dominus meus, dicens : Non accipies uxorem filio meo de filiabus Chananaeorum, in quorum terra habito : 
    38: sed ad domum patris mei perges, et de cognatione mea accipies uxorem filio meo. 
    39: Ego vero respondi domino meo : Quid si noluerit venire mecum mulier? 
    40: Dominus, ait, in cujus conspectu ambulo, mittet angelum suum tecum, et diriget viam tuam : accipiesque uxorem filio meo de cognatione mea, et de domo patris mei.
    41: Innocens eris a maledictione mea, cum veneris ad propinquos meos, et non dederint tibi. 
    42: Veni ergo hodie ad fontem aquae, et dixi : Domine Deus domini mei Abraham, si direxisti viam meam, in qua nunc ambulo, 
    43: ecce sto juxta fontem aquae, et virgo, quae egredietur ad hauriendam aquam, audierit a me : Da mihi pauxillum aquae ad bibendum ex hydria tua : 
    44: et dixerit mihi : Et tu bibe, et camelis tuis hauriam : ipsa est mulier, quam praeparavit Dominus filio domini mei. 
    45: Dumque haec tacitus mecum volverem, apparuit Rebecca veniens cum hydria, quam portabat in scapula : descenditque ad fontem, et hausit aquam. Et aio ad eam : Da mihi paululum bibere.
    46: Quae festinans deposuit hydriam de humero, et dixit mihi : Et tu bibe, et camelis tuis tribuam potum. Bibi, et adaquavit camelos. 
    47: Interrogavique eam, et dixi : Cujus es filia? Quae respondit : Filia Bathuelis sum, filii Nachor, quem peperit ei Melcha. Suspendi itaque inaures ad ornandam faciem ejus, et armillas posui in manibus ejus. 
    48: Pronusque adoravi Dominum, benedicens Domino Deo domini mei Abraham, qui perduxit me recto itinere, ut sumerem filiam fratris domini mei filio ejus. 
    49: Quam ob rem si facitis misericordiam et veritatem cum domino meo, indicate mihi : sin autem aliud placet, et hoc dicite mihi, ut vadam ad dextram, sive ad sinistram. 
    50: Responderuntque Laban et Bathuel : A Domino egressus est sermo : non possumus extra placitum ejus quidquam aliud loqui tecum.
    51: En Rebecca coram te est, tolle eam, et proficiscere, et sit uxor filii domini tui, sicut locutus est Dominus. 
    52: Quod cum audisset puer Abraham, procidens adoravit in terram Dominum. 
    53: Prolatisque vasis argenteis, et aureis, ac vestibus, dedit ea Rebecca pro munere : fratribus quoque ejus et matri dona obtulit. 
    54: Inito convivio, vescentes pariter et bibentes manserunt ibi. Surgens autem mane, locutus est puer : Dimitte me, ut vadam ad dominum meum. 
    55: Responderuntque fratres ejus et mater : Maneat puella saltem decem dies apud nos, et postea proficiscetur.
    56: Nolite, ait, me retinere, quia Dominus direxit viam meam : dimittite me ut pergam ad dominum meum. 
    57: Et dixerunt : Vocemus puellam, et quaeramus ipsius voluntatem. 
    58: Cumque vocata venisset, sciscitati sunt : Vis ire cum homine isto? Quae ait : Vadam. 
    59: Dimiserunt ergo eam, et nutricem illius, servumque Abraham, et comites ejus, 
    60: imprecantes prospera sorori suae, atque dicentes : Soror nostra es, crescas in mille millia, et possideat semen tuum portas inimicorum suorum.
    61: Igitur Rebecca et puellae illius, ascensis camelis, secutae sunt virum : qui festinus revertebatur ad dominum suum. 
    62: Eo autem tempore deambulabat Isaac per viam quae ducit ad puteum, cujus nomen est Viventis et videntis : habitabat enim in terra australi : 
    63: et egressus fuerat ad meditandum in agro, inclinata jam die : cumque elevasset oculos, vidit camelos venientes procul. 
    64: Rebecca quoque, conspecto Isaac, descendit de camelo, 
    65: et ait ad puerum : Quis est ille homo qui venit per agrum in occursum nobis? Dixitque ei : Ipse est dominus meus. At illa tollens cito pallium, operuit se.
    66: Servus autem cuncta, quae gesserat, narravit Isaac. 
    67: Qui introduxit eam in tabernaculum Sarae matris suae, et accepit eam uxorem : et in tantum dilexit eam, ut dolorem, qui ex morte matris ejus acciderat, temperaret.

End of day 6.