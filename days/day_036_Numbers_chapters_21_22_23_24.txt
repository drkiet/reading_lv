Day 36:

Reading Numbers, chapters ['21', '22', '23', '24']:

  Chapter 21.

    1: Quod cum audisset Chananaeus rex Arad, qui habitabat ad meridiem, venisse scilicet Israel per exploratorum viam, pugnavit contra illum, et victor existens, duxit ex eo praedam. 
    2: At Israel voto se Domino obligans, ait : Si tradideris populum istum in manu mea, delebo urbes ejus. 
    3: Exaudivitque Dominus preces Israel, et tradidit Chananaeum, quem ille interfecit subversis urbibus ejus : et vocavit nomen loci illius Horma, id est, anathema. 
    4: Profecti sunt autem et de monte Hor, per viam quae ducit ad mare Rubrum, ut circumirent terram Edom. Et taedere coepit populum itineris ac laboris : 
    5: locutusque contra Deum et Moysen, ait : Cur eduxisti nos de Aegypto, ut moreremur in solitudine? deest panis, non sunt aquae : anima nostra jam nauseat super cibo isto levissimo.
    6: Quam ob rem misit Dominus in populum ignitos serpentes, ad quorum plagas et mortes plurimorum, 
    7: venerunt ad Moysen, atque dixerunt : Peccavimus, quia locuti sumus contra Dominum et te : ora ut tollat a nobis serpentes. Oravitque Moyses pro populo, 
    8: et locutus est Dominus ad eum : Fac serpentem aeneum, et pone eum pro signo : qui percussus aspexerit eum, vivet. 
    9: Fecit ergo Moyses serpentem aeneum, et posuit eum pro signo : quem cum percussi aspicerent, sanabantur. 
    10: Profectique filii Israel castrametati sunt in Oboth.
    11: Unde egressi fixere tentoria in Jeabarim, in solitudine quae respicit Moab contra orientalem plagam. 
    12: Et inde moventes, venerunt ad torrentem Zared. 
    13: Quem relinquentes castrametati sunt contra Arnon, quae est in deserto, et prominet in finibus Amorrhaei. Siquidem Arnon terminus est Moab, dividens Moabitas et Amorrhaeos. 
    14: Unde dicitur in libro bellorum Domini : Sicut fecit in mari Rubro, sic faciet in torrentibus Arnon. 
    15: Scopuli torrentium inclinati sunt, ut requiescerent in Ar, et recumberent in finibus Moabitarum.
    16: Ex eo loco apparuit puteus, super quo locutus est Dominus ad Moysen : Congrega populum, et dabo ei aquam. 
    17: Tunc cecinit Israel carmen istud : Ascendat puteus. Concinebant : 
    18: Puteus, quem foderunt principes et paraverunt duces multitudinis in datore legis, et in baculis suis. De solitudine, Matthana. 
    19: De Matthana in Nahaliel : de Nahaliel in Bamoth. 
    20: De Bamoth, vallis est in regione Moab, in vertice Phasga, quod respicit contra desertum.
    21: Misit autem Israel nuntios ad Sehon regem Amorrhaeorum, dicens : 
    22: Obsecro ut transire mihi liceat per terram tuam : non declinabimus in agros et vineas; non bibemus aquas ex puteis : via regia gradiemur, donec transeamus terminos tuos. 
    23: Qui concedere noluit ut transiret Israel per fines suos : quin potius exercitu congregato, egressus est obviam in desertum, et venit in Jasa, pugnavitque contra eum. 
    24: A quo percussus est in ore gladii, et possessa est terra ejus ab Arnon usque Jeboc, et filios Ammon : quia forti praesidio tenebantur termini Ammonitarum. 
    25: Tulit ergo Israel omnes civitates ejus, et habitavit in urbibus Amorrhaei, in Hesebon scilicet, et viculis ejus.
    26: Urbs Hesebon fuit Sehon regis Amorrhaei, qui pugnavit contra regem Moab : et tulit omnem terram, quae ditionis illius fuerat usque Arnon. 
    27: Idcirco dicitur in proverbio : Venite in Hesebon : aedificetur, et construatur civitas Sehon : 
    28: ignis egressus est de Hesebon, flamma de oppido Sehon, et devoravit Ar Moabitarum, et habitatores excelsorum Arnon. 
    29: Vae tibi Moab; peristi popule Chamos. Dedit filios ejus in fugam, et filias in captivitatem regi Amorrhaeorum Sehon. 
    30: Jugum ipsorum disperiit ad Hesebon usque Dibon : lassi pervenerunt in Nophe, et usque Medaba.
    31: Habitavit itaque Israel in terra Amorrhaei. 
    32: Misitque Moyses qui explorarent Jazer : cujus ceperunt viculos, et possederunt habitatores. 
    33: Verteruntque se, et ascenderunt per viam Basan, et occurrit eis Og, rex Basan, cum omni populo suo, pugnaturus in Edrai. 
    34: Dixitque Dominus ad Moysen : Ne timeas eum, quia in manu tua tradidi illum, et omnem populum ac terram ejus : faciesque illi sicut fecisti Sehon, regi Amorrhaeorum habitatori Hesebon. 
    35: Percusserunt igitur et hunc cum filiis suis, universumque populum ejus usque ad internecionem, et possederunt terram illius.

  Chapter 22.

    1: Profectique castrametati sunt in campestribus Moab, ubi trans Jordanem Jericho sita est. 
    2: Videns autem Balac filius Sephor omnia quae fecerat Israel Amorrhaeo, 
    3: et quod pertimuissent eum Moabitae, et impetum ejus ferre non possent, 
    4: dixit ad majores natu Madian : Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab. 
    5: Misit ergo nuntios ad Balaam filium Beor ariolum, qui habitabat super flumen terrae filiorum Ammon, ut vocarent eum, et dicerent : Ecce egressus est populus ex Aegypto, qui operuit superficiem terrae, sedens contra me.
    6: Veni igitur, et maledic populo huic, quia fortior me est : si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris. 
    7: Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac, 
    8: ille respondit : Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum : 
    9: Quid sibi volunt homines isti apud te? 
    10: Respondit : Balac filius Sephor rex Moabitarum misit ad me,
    11: dicens : Ecce populus qui egressus est de Aegypto, operuit superficiem terrae : veni, et maledic ei, si quomodo possim pugnans abigere eum. 
    12: Dixitque Deus ad Balaam : Noli ire cum eis, neque maledicas populo : quia benedictus est. 
    13: Qui mane consurgens dixit ad principes : Ite in terram vestram, quia prohibuit me Dominus venire vobiscum. 
    14: Reversi principes dixerunt ad Balac : Noluit Balaam venire nobiscum. 
    15: Rursum ille multo plures et nobiliores quam ante miserat, misit.
    16: Qui cum venissent ad Balaam, dixerunt : Sic dicit Balac filius Sephor : Ne cuncteris venire ad me : 
    17: paratus sum honorare te, et quidquid volueris, dabo tibi : veni, et maledic populo isti. 
    18: Respondit Balaam : Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar. 
    19: Obsecro ut hic maneatis etiam hac nocte, et scire queam quid mihi rursum respondeat Dominus. 
    20: Venit ergo Deus ad Balaam nocte, et ait ei : Si vocare te venerunt homines isti, surge, et vade cum eis : ita dumtaxat, ut quod tibi praecepero, facias.
    21: Surrexit Balaam mane, et strata asina sua profectus est cum eis. 
    22: Et iratus est Deus. Stetitque angelus Domini in via contra Balaam, qui insidebat asinae, et duos pueros habebat secum. 
    23: Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere, 
    24: stetit angelus in angustiis duarum maceriarum, quibus vineae cingebantur. 
    25: Quem videns asina, junxit se parieti, et attrivit sedentis pedem. At ille iterum verberabat eam :
    26: et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit. 
    27: Cumque vidisset asina stantem angelum, concidit sub pedibus sedentis : qui iratus, vehementius caedebat fuste latera ejus. 
    28: Aperuitque Dominus os asinae, et locuta est : Quid feci tibi? cur percutis me ecce jam tertio? 
    29: Respondit Balaam : Quia commeruisti, et illusisti mihi : utinam haberem gladium, ut te percuterem! 
    30: Dixit asina : Nonne animal tuum sum, cui semper sedere consuevisti usque in praesentem diem? dic quid simile umquam fecerim tibi. At ille ait : Numquam.
    31: Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram. 
    32: Cui angelus : Cur, inquit, tertio verberas asinam tuam? ego veni ut adversarer tibi, quia perversa est via tua, mihique contraria : 
    33: et nisi asina declinasset de via, dans locum resistenti, te occidissem, et illa viveret. 
    34: Dixit Balaam : Peccavi, nesciens quod tu stares contra me : et nunc si displicet tibi ut vadam, revertar. 
    35: Ait angelus : Vade cum istis, et cave ne aliud quam praecepero tibi loquaris. Ivit igitur cum principibus.
    36: Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon. 
    37: Dixitque ad Balaam : Misi nuntios ut vocarent te : cur non statim venisti ad me? an quia mercedem adventui tuo reddere nequeo? 
    38: Cui ille respondit : Ecce adsum : numquid loqui potero aliud, nisi quod Deus posuerit in ore meo? 
    39: Perrexerunt ergo simul, et venerunt in urbem, quae in extremis regni ejus finibus erat. 
    40: Cumque occidisset Balac boves et oves, misit ad Balaam, et principes qui cum eo erant, munera.
    41: Mane autem facto, duxit eum ad excelsa Baal, et intuitus est extremam partem populi.

  Chapter 23.

    1: Dixitque Balaam ad Balac : Aedifica mihi hic septem aras, et para totidem vitulos, ejusdemque numeri arietes. 
    2: Cumque fecisset juxta sermonem Balaam, imposuerunt simul vitulum et arietem super aram. 
    3: Dixitque Balaam ad Balac : Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi. 
    4: Cumque abiisset velociter, occurrit illi Deus. Locutusque ad eum Balaam : Septem, inquit, aras erexi, et imposui vitulum et arietem desuper. 
    5: Dominus autem posuit verbum in ore ejus, et ait : Revertere ad Balac, et haec loqueris.
    6: Reversus invenit stantem Balac juxta holocaustum suum, et omnes principes Moabitarum : 
    7: assumptaque parabola sua, dixit : De Aram adduxit me Balac rex Moabitarum, de montibus orientis : Veni, inquit, et maledic Jacob; propera, et detestare Israel. 
    8: Quomodo maledicam, cui non maledixit Deus? qua ratione detester, quem Dominus non detestatur? 
    9: De summis silicibus videbo eum, et de collibus considerabo illum. Populus solus habitabit, et inter gentes non reputabitur. 
    10: Quis dinumerare possit pulverem Jacob, et nosse numerum stirpis Israel? Moriatur anima mea morte justorum, et fiant novissima mea horum similia.
    11: Dixitque Balac ad Balaam : Quid est hoc quod agis? ut malediceres inimicis meis vocavi te, et tu e contrario benedicis eis. 
    12: Cui ille respondit : Num aliud possum loqui, nisi quod jusserit Dominus? 
    13: Dixit ergo Balac : Veni mecum in alterum locum unde partem Israel videas, et totum videre non possis : inde maledicito ei. 
    14: Cumque duxisset eum in locum sublimem, super verticem montis Phasga, aedificavit Balaam septem aras, et impositis supra vitulo atque ariete, 
    15: dixit ad Balac : Sta hic juxta holocaustum tuum, donec ego obvius pergam.
    16: Cui cum Dominus occurrisset, posuissetque verbum in ore ejus, ait : Revertere ad Balac, et haec loqueris ei. 
    17: Reversus invenit eum stantem juxta holocaustum suum, et principes Moabitarum cum eo. Ad quem Balac : Quid, inquit, locutus est Dominus? 
    18: At ille, assumpta parabola sua, ait : Sta, Balac, et ausculta; audi, fili Sephor : 
    19: non est Deus quasi homo, ut mentiatur, nec ut filius hominis, ut mutetur. Dixit ergo, et non faciet? locutus est, et non implebit? 
    20: Ad benedicendum adductus sum : benedictionem prohibere non valeo.
    21: Non est idolum in Jacob, nec videtur simulacrum in Israel. Dominus Deus ejus cum eo est, et clangor victoriae regis in illo. 
    22: Deus eduxit illum de Aegypto, cujus fortitudo similis est rhinocerotis. 
    23: Non est augurium in Jacob, nec divinatio in Israel : temporibus suis dicetur Jacob et Israeli quid operatus sit Deus. 
    24: Ecce populus ut leaena consurget, et quasi leo erigetur : non accubabit donec devoret praedam, et occisorum sanguinem bibat. 
    25: Dixitque Balac ad Balaam : Nec maledicas ei, nec benedicas.
    26: Et ille ait : Nonne dixi tibi quod quidquid mihi Deus imperaret, hoc facerem? 
    27: Et ait Balac ad eum : Veni, et ducam te ad alium locum : si forte placeat Deo ut inde maledicas eis. 
    28: Cumque duxisset eum super verticem montis Phogor, qui respicit solitudinem, 
    29: dixit ei Balaam : Aedifica mihi hic septem aras, et para totidem vitulos, ejusdemque numeri arietes. 
    30: Fecit Balac ut Balaam dixerat : imposuitque vitulos et arietes per singulas aras.

  Chapter 24.

    1: Cumque vidisset Balaam quod placeret Domino ut benediceret Israeli, nequaquam abiit ut ante perrexerat, ut augurium quaereret : sed dirigens contra desertum vultum suum, 
    2: et elevans oculos, vidit Israel in tentoriis commorantem per tribus suas : et irruente in se spiritu Dei, 
    3: assumpta parabola, ait : Dixit Balaam filius Beor : dixit homo, cujus obturatus est oculus : 
    4: dixit auditor sermonum Dei, qui visionem Omnipotentis intuitus est, qui cadit, et sic aperiuntur oculi ejus : 
    5: Quam pulchra tabernacula tua, Jacob, et tentoria tua, Israel!
    6: ut valles nemorosae, ut horti juxta fluvios irrigui, ut tabernacula quae fixit Dominus, quasi cedri prope aquas. 
    7: Fluet aqua de situla ejus, et semen illius erit in aquas multas. Tolletur propter Agag, rex ejus, et auferetur regnum illius. 
    8: Deus eduxit illum de Aegypto, cujus fortitudo similis est rhinocerotis. Devorabunt gentes hostes illius, ossaque eorum confringent, et perforabunt sagittis. 
    9: Accubans dormivit ut leo, et quasi leaena, quam suscitare nullus audebit. Qui benedixerit tibi, erit et ipse benedictus : qui maledixerit, in maledictione reputabitur. 
    10: Iratusque Balac contra Balaam, complosis manibus ait : Ad maledicendum inimicis meis vocavi te, quibus e contrario tertio benedixisti :
    11: revertere ad locum tuum. Decreveram quidem magnifice honorare te, sed Dominus privavit te honore disposito. 
    12: Respondit Balaam ad Balac : Nonne nuntiis tuis, quos misisti ad me, dixi : 
    13: Si dederit mihi Balac plenam domum suam argenti et auri, non potero praeterire sermonem Domini Dei mei, ut vel boni quid vel mali proferam ex corde meo : sed quidquid Dominus dixerit, hoc loquar? 
    14: verumtamen pergens ad populum meum, dabo consilium, quid populus tuus populo huic faciat extremo tempore. 
    15: Sumpta igitur parabola, rursum ait : Dixit Balaam filius Beor : dixit homo, cujus obturatus est oculus :
    16: dixit auditor sermonum Dei, qui novit doctrinam Altissimi, et visiones Omnipotentis videt, qui cadens apertos habet oculos : 
    17: Videbo eum, sed non modo : intuebor illum, sed non prope. Orietur stella ex Jacob, et consurget virga de Israel : et percutiet duces Moab, vastabitque omnes filios Seth. 
    18: Et erit Idumaea possessio ejus : haereditas Seir cedet inimicis suis : Israel vero fortiter aget. 
    19: De Jacob erit qui dominetur, et perdat reliquias civitatis. 
    20: Cumque vidisset Amalec, assumens parabolam, ait : Principium gentium Amalec, cujus extrema perdentur.
    21: Vidit quoque Cinaeum : et assumpta parabola, ait : Robustum quidem est habitaculum tuum : sed si in petra posueris nidum tuum, 
    22: et fueris electus de stirpe Cin, quamdiu poteris permanere? Assur enim capiet te. 
    23: Assumptaque parabola iterum locutus est : Heu! quis victurus est, quando ista faciet Deus? 
    24: Venient in trieribus de Italia : superabunt Assyrios, vastabuntque Hebraeos, et ad extremum etiam ipsi peribunt. 
    25: Surrexitque Balaam, et reversus est in locum suum : Balac quoque via, qua venerat, rediit.

End of day 36.